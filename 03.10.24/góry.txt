Alpy Salzburskie (Salzburger Alpen) leżą w przeważającej mierze w Austrii i składa się na nie wiele mniejszych masywów (niektórzy w ogóle nie wyróżniają nawet takiego alpejskiego pasma, jak Alpy Salzburskie). Są zbudowane głównie z wapieni i dolomitów. Ich najwyższym szczytem jest Hoher Dachstein (2995 m n.p.m.) w masywie Dachstein. Inne ważne pasma tworzące Alpy Salzburskie to idąc aż od Tyrolu na zachodzie Kaisergebirge, Steinberge, Tennengebirge, Totes Gebirge oraz masyw Salzkammergut (Salzkammergut-Berge). Salzkammergut to również nazwa najpiękniejszego regionu tych gór (najważniejsze miasto — Hallstatt), leżącego na granicy krajów związkowych Górna Austria, Salzburg oraz Styria. Nie należą do Alp Salzburskich natomiast Alpy Berchtesgadeńskie (Berchtesgadener Alpen), leżące zarówno na terenie Austrii, jak i Niemiec. Walutą w Austrii jest euro.Strona internetowa kolei austriackich ÖBB (Österreichische Bundesbahnen) — kliknij tutaj. Podróżujących samochodem (który jest zdecydowanie najlepszą opcją dotarcia w większość rejonów Alp) zachęcamy do skorzystania z poniższej mapy. Po kliknięciu poniżej mapy w "Wyświetl większą mapę" nastąpi przejście na stronę Google Mapy, gdzie można zobaczyć alternatywne trasy dojazdowe, zmienić miejsce wyjazdu i cel podróży, a także wyszukać na mapie miejscowości, obiekty geograficzne (np. szczyty górskie) oraz niektóre atrakcje turystyczne wymienione w dziale poniżej.Aktualne komunikaty na temat stopnia zagrożenia lawinowego oraz prognozę pogody w Alpach Austriackich można sprawdzić tutaj. Nad bezpieczeństwem turystów w Alpach Austriackich czuwa ÖBRD — Österreichischer Bergrettungsdienst. Pamiętajmy o tym, że jadąc w Alpy powinniśmy wykupić ubezpieczenie obejmujące koszty ewentualnej akcji poszukiwawczej i ratunkowej, gdyż nie są one pokrywane z ubezpieczenia zdrowotnego w NFZ. Najwygodniej zakupić je jeszcze w Polsce w oddziale dowolnej firmy ubezpieczeniowej lub biura podróży. Należy również pamiętać o wyrobieniu sobie przed wyjazdem w oddziale Narodowego Funduszu Zdrowia właściwym dla miejsca zameldowania Europejskiej Karty Ubezpieczenia Zdrowotnego. Osobom młodym (zwłaszcza studentom) polecamy wyrobienie sobie ważnej przez rok karty Euro<26 lub ISIC w opcji z ubezpieczeniem pokrywającym koszty ewentualnej akcji poszukiwawczej i ratowniczej. Natomiast osobom, które zamierzają nieco częściej odwiedzać Alpy, polecamy wykupienie członkostwa w ÖAV (Österreichischer Alpenverein). Oprócz ubezpieczenia daje ono duże zniżki (max 50%) w schroniskach alpejskich, co sprawia, że po kilku noclegach w Alpach dzięki udzielonym rabatom zwrócą nam się poniesione koszty. Daje też inne udogodnienia, np. zniżki (max 40%) na zakup wybranych map alpejskich pasm.Krajobraz kulturowy Hallstatt-Dachstein/Salzkammergut został wpisany na Listę Światowego Dziedzictwa Kulturowego i Przyrodniczego UNESCO i są to najpiękniejsze zakątki Alp Salzburskich. Warto również zwiedzić najważniejsze miasto regionu, od którego pochodzi nazwa gór — położony tuż przy granicy z Niemcami Salzburg. Tutejsze zabytki również znajdują się na Liście Światowego Dziedzictwa Kulturowego i Przyrodniczego UNESCO. Olbrzymią atrakcją Alp Salzburskich są dwie najpiękniejsze lodowe jaskinie świata: Eisriesenwelt oraz Dachstein-Rieseneishöhle. Eisriesenwelt znajduje się w masywie Tennengebirge, powyżej miejscowości Werfen. Jest największym na świecie systemem jaskiń lodowych, temperatura nawet latem jest tu poniżej zera. Więcej informacji o jaskini oraz aktualny cennik czy godziny wejść można sprawdzić tutaj. Dachstein-Rieseneishöhle natomiast, jak sama nazwa wskazuje, położona jest w masywie Dachstein. Znajduje się na terenie wspomnianego już obszaru Hallstatt-Dachstein/Salzkammergut, wpisanego na listę UNESCO. Zwiedzanie jaskini z przewodnikiem trwa blisko godzinę, również tutaj temperatura oscyluje wokół 0°C — z tego względu bezwzględnie należy pamiętać o ciepłym ubiorze. Więcej informacji o jaskini oraz aktualny cennik czy godziny wejść można sprawdzić tutaj. W masywie Dachstein godne odwiedzenia są także dwie inne jaskinie: Mammuthöhle oraz Koppenbrüllerhöhle. Z kolei na południowy zachód od masywów Dachstein oraz Tennengebirge położone jest miasteczko Bischofshofen. Znane jest jako jedno z tych, w których odbywa się noworoczny turniej skoków narciarskich — Turniej Czterech Skoczni. W opisywanym regionie Alp nie zabraknie także rozrywek zarówno dla dzieci, jak i dorosłych — infrastruktura turystyczna w krajach alpejskich jest bardzo dobra. Przykładowo można tu wymienić malowniczo położony kompleks Hallo Du w austriackim Kufstein, w masywie Kaisergebirge.